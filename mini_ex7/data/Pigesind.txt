Hvad nytter det, jeg knæler
og græder med min kind mod din
nu er du søvnens pige
og ikke mere min.
Hvad hjælper det, jeg stryger
dit lange og dit lyse hår - 
Hvad ved jeg om de tanker,
der bag din pande går.
Måske vil onde drømme
slå noget fint og smukt ihjel
og trække slim igennem
din værgeløse sjæl.
Måske har natten båret
dig tusind mile bort fra mig,
men jeg er helt alene
og længes efter dig.
Du sover blid og barnlig
og skælver lidt i søvnens favn,
jeg bøjer mig imod dig
og kalder dig ved navn.
Og mørkets skygger svinder,
min mund er hed og søger din.
Du strækker dig og smiler,
og du er atter min.
